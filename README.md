# iMat
**En näthandelsbutik för äldre.**

För ett antal år sedan fanns det flera mataffärer som erbjöd möjligheten att göra matinköp via nätet. Man gick in på en hemsida, valde vad man ville ha, betalade och fick sen antingen hämta varorna färdigpackade i affären eller så fick man dem hemkörda. Billigt och enkelt. Efter att denna typ av tjänst i princip försvunnit i flera år är den nu tillbaka och mer aktuell än någonsin. De flesta stora livsmedelskedjor arbetar på att vinna kampen om onlinekunderna.

IT-företaget DAT216 har även de tagit upp idén igen och arbetar med ett nytt koncept som man tror kommer att bli mycket framgångsrikt. Inspirerade av framgången med iTunes har man bestämt sig att inte satsa på webben utan istället på en specialdesignad desktopapplikation, där man snabbt och enkelt kan göra sina inköp.

Man har också analyserat marknaden och kommit fram till att man bör satsa på personer som har svårt att besöka den vanliga affären och för vilka mataffären på nätet skulle innebära ett verkligt lyft. Gruppen man har bestämt sig för att satsa på först är äldre pensionärer, som har svårt att bära hem varor själva men kanske inte vill vända sig till hemtjänsten. Dessutom är det en grupp som kan ha svårt att använda en vanlig webb-sida så en specialbyggd applikation skulle fylla ett behov.

DAT216 har också gjort sin läxa och vet att man inte bara kan sätta igång och designa program utan att veta något om de som ska använda dem. Man har därför gjort användarstudier och konstruerat ett par personas som grund för design- och utvecklingsarbetet.

När det kom till att finna ett lämpligt namn tröt inspirationen och man valde att tillsvidare kalla applikationen application.iMat.

